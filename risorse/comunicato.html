<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <title>comunicato</title>
</head>
<body>
<h3 id="marzo-2021">31 marzo 2021</h3>
<p>La comunità <a href="https://tinyurl.com/opendatasicilia"><strong><span class="underline">Open Data Sicilia</span></strong></a> intende esprimere il proprio punto di vista sulle notizie, fonte di provvedimenti giudiziari, che in queste ore stanno interessando la Regione Siciliana sulla gestione dei dati dell'emergenza sanitaria COVID-19.</p>
<p>Nata nel 2013 come comunità della società civile con lo scopo di favorire e supportare la diffusione della <strong>trasparenza come prassi</strong>, specie nella pubblica amministrazione, e degli <strong>open data</strong> (dati aperti) come <strong>principale strumento</strong> per attuarla, sin dall’inizio della pandemia nel 2020 si è prodigata per chiedere la <strong>diffusione</strong> dei <strong>dati epidemiologici</strong> in formato aperto e <em>machine readable</em>, sia a livello nazionale che regionale.</p>
<p>Consapevole dei vantaggi scientifici e sociali che l’apertura di questi dati - in modalità più ricca e meno aggregata territorialmente degli attuali - comporterebbe, ha tentato di interloquire in vari modi e in diverse occasioni con le autorità sanitarie regionali. Ha indirizzato loro <strong>lettere aperte</strong> e <strong>segnalato</strong> situazioni di <strong>errore nei dati pubblicati</strong>, mettendo, al contempo, a disposizione gratuitamente delle stesse autorità il tempo e le competenze dei suoi membri.</p>
<p>Sono anche queste le premesse che l’hanno portata ad aderire convintamente alla campagna nazionale <a href="https://www.datibenecomune.it/"><span class="underline">#datiBeneComune</span></a> che persegue a livello nazionale le medesime finalità.</p>
<p>I dati da soli non sono abbastanza: i flussi operativi per la loro produzione e pubblicazione sono altrettanto importanti.</p>
<p><strong>Open Data Sicilia chiede</strong> pertanto che <strong>venga reso noto</strong> l’intero <strong>processo</strong> di <strong>pubblicazione</strong> dei <strong>dati sanitari COVID-19</strong>, ovvero l'insieme dei meccanismi e protocolli utilizzati all'interno del proprio modello organizzativo per tutti gli aspetti legati alla raccolta, produzione, trattamento, aggiornamento e rilascio dei dati online.</p>
<p>La <strong>trasparenza</strong> del <strong>ciclo di vita del dato</strong> è il <strong>presupposto</strong> essenziale di una <strong>democrazia moderna</strong>, la condizione che consente a cittadine e cittadini di misurare e valutare l'attività amministrativa, di giudicare i processi decisionali adottati.</p>
<p>La documentazione del processo di generazione, gestione e pubblicazione del dato sanitario dell'emergenza sanitaria COVID-19 è un passo propedeutico per la trasparenza dell'azione amministrativa della Regione Siciliana, in assenza del quale, ogni <strong>numero</strong> reso pubblico <strong>non</strong> può essere <strong>attendibile</strong>.</p>
<p>Open Data Sicilia è convinta che uno degli antidoti al verificarsi di gravi episodi che mettono in dubbio la qualità e la veridicità dei dati, sia l’<strong>interlocuzione</strong> continua tra le parti attive, il dialogo tra <strong>Pubblica Amministrazione</strong> e <strong>Società Civile</strong> tutta.<br />
Questa constatazione si fa ancora più significativa quando i dati sono quelli di una pandemia, da cui dipendono la vita e la salute delle persone, l’economia e il benessere dei territori.</p>
<p>Open Data Sicilia, con l’intento di superare quello che finora ha rappresentato un fallimento del dialogo tra questa Pubblica Amministrazione e la Società Civile, torna a chiedere con forza alla classe politica e agli uffici regionali, anche nel rispetto della normativa vigente, che sia abbandonata la prassi dell’esclusione e sia convintamente ed efficacemente adottata quella del confronto, del coinvolgimento, della partecipazione, principi di base dell’<em>Open Government</em>, anche in Sicilia.</p>
<p>Se questa PA pubblicasse la documentazione sull’intero ciclo del dato, insieme a dati sanitari più ricchi e meno aggregati territorialmente, riuscirebbe in un solo colpo a 1) <strong>mettere</strong> dei <strong>paletti</strong> importanti al ripetersi di episodi - se verificati - come quelli di questi giorni, 2) rispettare il <strong>diritto</strong> della <strong>cittadinanza</strong> a <strong>essere informata</strong> e 3) rendere maturo e moderno il <strong>rapporto tra le parti</strong>.</p>
<p>E se lo facesse, sarebbe <strong>la prima regione in Italia</strong>, sarebbe un bene per tutte e tutti.</p>
</body>
</html>
